به مناسبت سالگرد فیفا که جایگاهش در زوریخ بود، تصمیم گرفته شد که سوئیس جای انجام پنجمین دورهٔ بازی‌های جام جهانی باشد. تیم ملی مجارستان (جادوگران) که از جام جهانی ۱۹۵۰ تا ۱۹۵۴، ۳۳ دیدار پی‌درپی خود را بدون شکست انجام داده بود، بخت نخست قهرمانی شمرده می‌شد اما باز هم پیشگویی‌ها درست نبود و همان‌گونه که اروگوئه در پایانی ۱۹۵۰ برزیل را ناباورانه شکست داده بود، در پایانی جام جهانی ۱۹۵۴ نیز آلمان علی‌رغم شکست ۸ – ۳ در دور آغازین از مجارستان، در پایانی به برتری ۳ – ۲ در برابر همین تیم دست یافت. مبارزهٔ برزیل با مجارستان غیر از درون زمین به رختکن نیز کشیده شد. بیشترین شمارهٔ گل در دیدار بین اتریش و سوئیس (۷ – ۵) زده شد. در روز ۱۴ ژوئیه ۱۹۵۴ زیر بارانی شدید، پایانی جام جهانی در شهر برن برگزار شد که در آن تیم مجارستان در ۸ دقیقه توانست ۲ – ۰ پیش بیفتد، اما پس از آن که چندی از بازیکنان این تیم دچار ضرب‌دیدگی شدند که قانون آن دوره اجازهٔ تعویض در زمان بازی را نمی‌داد و آلمان بدین گونه به ۳ گل دست یافت. پوشکاش در دقیق ۹۰ گل مساوی را زد که به شوند آفساید پذیرفته نشد. ۵۵۰۰۰ تماشاگر بینندهٔ دیدار پایانی بودند. آنچه لازم به یادآوری است این است که در ۲۶ دیدار انجام شده در آن دوره (نیم اندازهٔ بازی‌های که در جام جهانی ۱۹۸۲ اسپانیا برگزار شد) ۱۴۰ گل زده و خورده گردید که بهترین میانگین گل برای همهٔ دوره‌های جام جهانی می‌باشد.در پنجمین دورهٔ جام جهانی تیم‌های قاره‌های آمریکای جنوبی، آمریکای شمالی و اروپا شرکت کردند. برای نخستین بار کره جنوبی به نمایندگی از آسیا در جام جهانی حضور یافت.
بازی‌ها به صورت لیگی برگزار می‌شد، هر تیم با تمام تیم‌های دیگر گروه خود بازی می‌کرد. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد. از هر گروه دو تیم بالا می‌آمد.
این بازی‌ها در چهار گروه چهار تیمی برگزار شد. هر تیم تنها با دو تیم از گروه خود بازی می‌کرد. در گروه‌های ۲ و ۴ به دلیل یکسان بودن امتیاز تیم‌های آلمان غربی - ترکیه و سوئیس – ایتالیا برای گزینش تیم دوم بازی‌های گزینشی برگزار شد.