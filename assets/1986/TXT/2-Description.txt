مکزیک نخستین کشور جهان است که دو بار میزبانی برگزاری بازیهای جام جهانی را بر عهده می گیرد. شانزده سال پس از جام 1970 که برزیل فاتح آن بود، بار دیگر جام جهانی در مکزیک برگزار شد. کمی پیش از آغاز بازیها زلزله ای در مکزیکوسیتی، پایتخت مکزیک جان هزاران نفر را گرفت. 121 کشور عضو فیفا برای ورود به جام سیزدهم در دور مقدماتی به رقابت پرداختند که 24 تیم موفق به سفر به مکزیک شدند. عراق، کانادا و دانمارک برای نخستین بار به جام جهانی راه یافتند. سیستم بازیها بار دیگر تغییر پیدا کرد بدین صورت که 24 تیم به 6 گروه چهار تیمی تقسیم شدند که از چهار گروه سه تیم اول و از دو گروه دو تیم اول به مرحله بعدی راه پیدا کردند.16 تیم صعود کرده در مرحله یک هشتم نهایی که برای نخستین بار در تاریخ جام جهانی برگزار می شد، مقابل هم قرار گرفتند. در این دوره مجموعه ای از بهترین بازیکنان فوتبال جهان حضور داشتند. بسیاری از آنها بازماندگان جام 82 بودند که در این جام به اوج خود رسیده بودند. اما بدون شک ستاره این بازیها که بسیاری از کارشناسان ورزشی او را در کنار پله، بهترین بازیکن تاریخ فوتبال جهان می دانند، دیه گو مارادونا، کاپیتان 26 ساله آرژانتین بود که برای رسیدن تیمش به فینال بازیها نقش مهمی داشت. شگفتی سازان این بازیها دانمارک و مراکش بودند که دانمارک در اولین حضورش در جام جهانی با شکست دادن سه تیم پر سابقه آلمان غربی، اسکاتلند و اوروگوئه به عنوان نخستین تیم گروهش صعود کرد؛ هر چند در یک هشتم نهایی در یک بازی پرگل (5 بر 1) مغلوب اسپانیا شد. مراکش نیز با دو تساوی مقابل لهستان و انگلستان و یک برد مقابل پرتغال صدرنشین گروهش شد. در مرحله یک هشتم نهایی تیمهای برزیل، آرژانتین،  آلمان غربی، مکزیک، اسپانیا، انگلستان، فرانسه، بلژیک با شکست دادن حریفان شان به یک چهارم نهایی صعود کردند. در طول سالهای گذشته از دو بازی از چهار بازی این مرحله همواره از مشهورترین و ماندگارترین بازیهای جام جهانی یاد می شود. این بازی ها در دو مرحله انجام گرفت: در مرحله اول در شش گروه دو تیم اول به مرحله بعد صعود کردند. در مرحله بعد بازی‌ها به گونهٔ تک‌حذفی برگزار گردید و هر تیمی که شکست می‌خورد از دور مسابقه‌ها کنار می‌رفت. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد.