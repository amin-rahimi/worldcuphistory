فیفا در کنگره ششم ژوییه سال 1966 خود در لندن تصمیم گرفت آرژانتین میزبان جام جهانی باشد و این مسوولیت در سالهای 1982 و 1986 به ترتیب به کشورهای اسپانیا و کلمبیا سپرده شود. البته آشوب‌های سیاسی که پیش از برگزاری مسابقات، آرژانتین را در بر گرفته بود، باعث شد بسیاری از کشورها به فیفا فشار بیاورند تا میزبانی را از این کشور بگیرد، اما پافشاری "ژائوهاوه لانژ" رئیس فیفا مانع از وقوع این امر گردید. تیم ملی فوتبال آرژانتین پس از حضور در فینال نخستین دوره رقابت های جام جهانی به میزبانی اروگوئه در سال ‎ ،1930مدتی طولانی انتظار کشید تا جام قهرمانی را بالای سر ببرد. حمایت بی‌دریغ تماشاگران از تیم میزبان، آنها را به پیروزی مقابل هلند در دیدار فینال جام یازدهم نایل کرد در حالیکه "یوهان کرایف" افسانه‌ای به دلیل اوضاع سیاسی از حضور در این جام سر باز زده بود. به ندرت دیده شده که راهیابی تا فینال رقابت های جام جهانی، آنگونه که در یازدهمین دوره این پیکارها در آرژانتین اتفاق افتاد، با جنجال همراه باشد. این رقابت‌ها به عنوان ابزاری سیاسی برای نشان دادن اعتراض جهانی نسبت به حکومت دیکتاتوری ژنرال "ویده لا" و نقض حقوق بشر در آرژانتین استفاده و به تحریم آن منجر شد. اما تمام تلاش‌ها برای تحریم جام جهانی بی‌نتیجه ماند. جذبه و هیجان این رقابت‌ها به حدی بالا و اعتبار آن چندان زیاد بود که هیچکس به ندای تحریم توجه نکرد و همه کشورها جز تیم‌هایی که نتوانستند از مقدماتی صعود کنند، در آن شرکت کردند. انگلیس، یوگسلاوی و شوروی سابق از جمله تیم‌های ناکام بودند اما تیم‌های دیگری مثل ایران و تونس که در عرصه فوتبال نوپا بودند به این پیکارها راه یافتند و فرانسه بعد از ‎ 12سال توانست به جام برگردد. آبی پوشان فرانسه به مربیگری "میشل هیدالگو" در بازگشت به عرصه رقابت بهترین تیم‌های جهان، چندان موفق نبودند و "میشل پلاتینی" و هم‌ تیمی‌هایش نتوانستند از شکست ‎ 1 - 2مقابل ایتالیا و آرژانتین جلوگیری کنند. فرانسه با وجود پیروزی ‎ 1 - 3برابر مجارستان در آخرین دیدار گروهی خود از دور رقابت‌ها خداحافظی کرد. تیم‌های مدعی در این جام، به راحتی از پس حریفان گروه خود در مرحله نخست برآمدند، به جز هلند که فینالیست دوره قبل بود و یوهان کرایف را نیز در اختیار نداشت. این تیم با تحمیل شکست ‎ 1 - 5به اتریش، شکست ایتالیا با نتیجه ‎ 1 -2و تساوی ‎ 2 -2برابر آلمان غربی که مدافع قهرمانی بود، به فینال راه یافت. در دیگر گروه مرحله دوم، رقابت میان دو تیم آرژانتین و برزیل با شدت بیشتری ادامه داشت. برزیل تقریبا از حضور خود در فینال مطمئن بود اما آرژانتین می‌بایست پرو را در آخرین مسابقه خود با اختلاف حداقل چهار گل شکست دهد. "دانیل پاسارلا" و هم تیمی هایش ‎ 6بار دروازه پرو را گشودند تا به این مهم دست یابند. از این میان دو گل سهم "ماریو کمپس" معروف ترین بازیکن آرژانتین بعد از مارادونا بود. این تعداد گل ابهام و سوالاتی را برانگیخت اما میزبان با شایستگی تمام در بازی نهایی، هلند نیمه جان را ‎ 1 -3در وقت اضافه شکست داد تا جشن و پایکوبی در سراسر این کشور به راه بیفتد. با اینکه قهرمانی تیم آرژانتین را می‌توان معلول روحیه بانشاط و انگیزه بسیار بالای آنان برای پیروزی در خانه دانست، نباید نبوغ مردی به نام ماریو کمپس را به عنوان عاملی تعیین‌کننده نادیده گرفت. کمپس که شماره ‎ 10تیم آبی و سفید آرژانتین را برتن می‌کرد، شروع بسیار معمولی در جام یازدهم داشت و در پایان این رقابت‌ها بود که تازه به اوج درخشش رسید. او با به ثمررساندن شش گل، بهترین گلزن جام نام گرفت. 
بازی‌ها در ۴ گروه بر‌گزار شد و دو تیم اول هر گروه به مرحله دوم می‌رفتند.
در مرحله دوم در دو گروه مسابقه می‌دادند. تیم‌های اول به فینال و تیم‌های دوم به رده بندی می‌رفتند. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد. از هر گروه دو تیم بالا می‌آمد.
تیم ملی فوتبال ایران در اولین حضور خود در جام جهانی
ایران که در دور نخست مرحله انتخابی سوریه و عربستان سعودی را شکست داده بود، در دور دوم مرحله انتخابی آسیا - اقیانوسیه با هنگ کنگ، کره جنوبی و استرالیا هم گروه شد که به عنوان تیم اول این گروه برای نخستین بار به جام جهانی راه یافت.دو شکست مقابل هلند و پرو و یک تساوی با اسکاتلند، 2 گل زده (ایرج دانایی فر و حسن روشن)، 8 گل خورده و یک امتیاز نتیجه سفر ایران به آرژانتین بود.