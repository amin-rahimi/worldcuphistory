توپخانه‌ها برای جنگ جهانی دوم آماده می‌شدند و جنگ داخلی، اسپانیا را در حمام خون فرو برده بود. فیفا تصمیم گرفت تا بار دیگر سومین جام را در اروپا برگزار کند و اروگوئه به همین دلیل از سفر به فرانسه خودداری کرد. اتریش با آنکه گزینش شده بود اما به دلیل آنکه آلمان این کشور را اشغال کرده بود، اجازهٔ حضور نیافت و هیتلر تیم ملی آلمان را وادار به بهره‌گیری از چهار بازیکن اتریشی نمود. در این مسابقه‌ها برای نخستین بار قهرمان دور گذشته و کشور میزبان برگزاری جام جهانی، بدون برگزاری بازی‌های گزینشی در جام شرکت کردند. پیش از دیدار آغازین بین ایتالیا و نروژ، ویتوریو پوزو، مربی تیم ملی ایتالیا، بازیکنانش را با پیراهن سیاه وادار به ادای احترام به سبک فاشیستی نمود و آنها را به همان حال آنقدر نگه داشت تا زمانی که سیل ناسزاگویی از سوی تماشاگران ورزشگاه را در بر گرفت. با این حال این تیم بسیار مستحق‌تر از دورهٔ پیش به جام جهانی دست یافت. جالب‌ترین و پرگل‌ترین بازی‌های دور نخست را دو تیم برزیل و لهستان به نمایش گذاردند. «لئونیداس» بازیکن کوتاه‌قد و سیه‌چهرهٔ برزیلی ملقب به الماس سیاه و «ویلیام مورسکی» بازیکن بلندقامت و سفید پوست لهستان هر یک با زدن چهار گل به دروازهٔ یکدیگر حرف نخست این مسابقهٔ دیدنی را زدند و سرانجام این برزیل بود که در وقت اضافی با زدن دو گل در برابر یک گل و در پایان ۶ – ۵ پیروز از میدان بیرون رفت. در نیمه‌پایانی مربی برزیل مرتکب اشتباه شد و به بهترین بازیکنان تیم خود استراحت داد زیرا برزیل را یک پای فینال می‌دانست اما این دیدار با نتیجهٔ ۲ – ۱ به سود ایتالیا پایان یافت. دیدار پایانی بین ایتالیا و مجارستان ۶۵۰۰۰ تماشاگر داشت. پس از این دوره به شوند جنگ جهانی دوم، دیدارهای جام جهانی دچار ایستی ۱۲ ساله شد.در دومین دورهٔ جام جهانی تیم‌های قاره‌های آسیا، آمریکای جنوبی، آمریکای شمالی و اروپا شرکت کردند. برای نخستین بار یک تیم از آسیا با نام هند شرقی هلند (اندونزی فعلی) در جام جهانی شرکت کرد.بازی‌ها به گونهٔ تک‌حذفی برگزار گردید و هر تیمی که شکست می‌خورد از دور مسابقه‌ها کنار می‌رفت. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد .