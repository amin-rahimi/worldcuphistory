جام جهانی فوتبال ۲۰۱۴ بیستمین دورهٔ جام جهانی فوتبال بود که از ۱۲ ژوئن ۲۰۱۴ تا ۱۳ ژوئیه ۲۰۱۴ در کشور برزیل برگزار شد و در نهایت با قهرمانی تیم ملی فوتبال آلمان پایان گرفت. در دیدار پایانی ژرمن‌ها موفق شدند با یک گل تیم ملی آرژانتین را شکست دهند.
برزیل پس از میزبانی در سال ۱۹۵۰ میلادی برای دومین بار موفق به کسب میزبانی جام جهانی گردید.این کشور پس از مکزیک، ایتالیا، فرانسه و آلمان، پنجمین کشوری است که برای دومین بار میزبان جام جهانی می‌شود. در جام جهانی ۲۰۱۴ برزیل، طبق ادوار گذشته (از ۱۹۹۸ به بعد) ۳۲ تیم حضور داشتند که شامل ۱۳ تیم از اروپا، ۶ تیم از آمریکای جنوبی (همراه با برزیل)، ۵ تیم از آفریقا، ۴ تیم از آسیا و ۴ تیم از منطقه کونکاکاف (آمریکای شمالی، مرکزی و کارائیب) می‌شدند.
در این رقابت‌ها ۶۴ مسابقه در ۱۲ شهر مختلف برزیل برگزار شد. در این دوره از مسابقات تمامی قهرمانان ادوار قبلی یعنی برزیل، ایتالیا، آلمان، آرژانتین، اروگوئه، اسپانیا و فرانسه حضور داشتند. اسپانیا مدافع عنوان قهرمانی که در جام جهانی ۲۰۱۰ با پیروزی بر هلند در فینال جام را به خانه برده بود با شکست سنگین 5 بر 1 مقابل هلند ، در مرحله گروهی حذف شد . 
این جام تحقق رویای آلمان ها بود . آنها توانستند با شکست 7 بر 1 میزبان یعنی برزیل در نیمه نهایی به فینال برسند . در این بازی آلمان موفق شد چندین رکورد برزیل را از جمله بهترین خط حمله و بهترین گل زن مجموع ادوار و .. . را تصاحب کند و سنگین ترین شکست برزیل را در تاریخ ثبت کند. 
