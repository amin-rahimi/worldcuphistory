کنگره فيفا در سال 1964، علاوه بر مکزيک که به عنوان ميزبان جام جهاني 1970 برگزيده شد، کشور آلمان غربي هم به منظور ميزباني جام جهاني 1974 انتخاب شد. دو سال پيش از اين دوره، بازي هاي المپيک 1972 در مونيخ آلمان برگزار شده بود و تمامي امکانات در اين کشور مهياي برگزاري باشکوه جام جهاني بود. ديدار نهايي رقابت‌هاي جام جهاني يک بار ديگر با حضور تيم ميزبان برگزار شد، اما اين بار نمايش فوق‌العاده و استثنايي اين تيم، دومين قهرماني را براي آلمان غربي به ارمغان آورد. نارنجي پوشان هلند با درخشش "يوهان کرايف" تيم آرژانتين را چهار بر صفر مغلوب کردند و برزيل را به قبول شکست دو بر صفر واداشتند تا حضور مدعي تازه‌اي در فوتبال را اعلام کنند، اما نتوانستند در ديدار فينال مقابل آلمان غربي قد علم کنند و در نتيجه با قبول باخت ‎ 1 - 2که طبيعتا "گرد مولر" گل پيروزي آن را زد، به نايب قهرماني بسنده کردند. تيم آلمان غربي برخلاف شروع نامطمئني که در اين جام داشت، ناگهان خود را يافته و تا فينال تک تازي کرد. "فرانس بکن‌باوئر" معروف به "قيصر" فرماندهي تيم را در فينال برعهده داشت تا هلند را با تمام ستاره‌هاي طلايي‌اش شکست دهد. جام ژول ريمه در دوره قبل به مناسبت سومين قهرماني تيم برزيل براي هميشه به آنان اهدا شده بود. اعلان عمومي فيفا باعث شد 53 طرح به مقر فيفا در زوريخ ارسال شود و سرانجام در پنجم آوريل 1971 طرح يک مجسمه ساز ايتاليايي به نام سيلويوگازانيکا انتخاب شد. طرح اين جام جديد که از طلاي ناب ساخته شد و 15 اينچ ارتفاع داشت، عبارت بود از دو بازيکن فوتبال که کره زمين را بر بالاي دستشان بلند کرده بودند. جام جديد با صرف هزينه يک ميليون فرانک سوئيس توسط کارگاه طلاسازي برتوني ايتاليا ساخته شد و نام جام جهاني فيفا يعني "فيفا ورلد کاپ" بر آن نهاده شد. برخلاف جام ژول ريمه، جام جهاني فيفا پس از قهرماني هر کشور به مدت چهار سال در اختيار کشور مزبور مي ماند و سپس يک جام بدلي به رسم يادبود توسط فيفا به آن کشور اهدا مي شد. در رقابت‌هاي مرحله مقدماتي اين دوره 98 تيم شرکت کردند و آلمان شرقي، هائيتي، استراليا و زئير جزو اولين تيم‌هاي راه يافته به مرحله اصلي بودند. مجارستان، اسپانيا، فرانسه و شگفت انگيزتر از همه انگليس، تيم‌هايي بودند که نتوانستند به اين جام راه يابند. در همين زمان فيفا رييس ديگري را به جاي "استنلي راس" انگليسي که از ‎ 1961بر آن رياست مي‌کرد، برگزيد. براي نخستين بار يک غير اروپايي به نام "ژائو هاوه لانژ" بر کرسي رياست فيفا تکيه زد. تيم آلمان غربي به مرحله دوم راه يافت و بعد از قبول باخت مقابل همسايه‌اش آلمان شرقي، انقلاب کوچکي به وقوع پيوست، هم تيمي‌هاي بکن باوئر اصرار داشتند که از "هلموت شوئن" سرمربي تيم بخواهد تغييراتي در ترکيب و تاکتيک تيم ايجاد کند. تيم هلند با شيوه خاص "فوتبال کلاسيک" خود که توسط باشگاه آژاکس مشهور شده بود و البته حضور بازيکناني مثل يوهان کرايف، يوهان نيسکنس، جاني رپ و رابي رنسن برينگ با غلبه بر آرژانتين (4 بر 0)، آلمان شرقي (2 بر 0) و برزيل (2 بر 0) از هر دو مرحله صعود کرد. پديده جام تيم لهستان بود که با ستاره شاخص خود "گرزگورز لاتو" به مقام سوم دست يافت. لهستاني‌ها نتوانستند آلمان غربي را از راه‌يابي به فينال و رويارويي با هلند بازدارند و مسابقه با سرنگوني کرايف در محوطه پنالتي آلمان شروع شد. تيم هلند با گل نيسکنس از روي نقطه پنالتي جلو افتاد، اما ستاره‌هاي تيم آلمان، سپ ماير، فرانس بکن باوئر، برتي فوگتس، اولي هوينس و وولفانگ اوورات جادوي کرايف را باطل کرده و با گل هاي پل برايتنر (پنالتي) و گرد مولر پيروز از ميدان خارج شدند. اين دومين قهرماني آلماني‌ها بعد از رقابت‌هاي سال ‎ 1954در سوييس بود. 
بازی‌ها در ۴ گروه برگزار شد و دو تیم اول هر گروه به مرحله دوم می‌رفتند. در مرحله دوم تیم‌ها در دو گروه چهار تیمی قرار گرفتند، تیم‌های اول به فینال صعود کرده و تیم‌های دوم در مسابقه رده‌بندی به مصاف یکدیگر رفتند. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد. از هر گروه دو تیم بالا می‌آمد.