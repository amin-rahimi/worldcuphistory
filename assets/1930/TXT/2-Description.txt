جام جهانی فوتبال ۱۹۳۰ مسابقاتی است که در سال ۱۹۳۰ به میزبانی اروگوئه برگزار شد. ۱۳ تیم در این مسابقات شرکت داشتند. این دوره یکمین دورهٔ جام جهانی فوتبال بود. شش کشور مجارستان، اسپانیا، ایتالیا، هلند، سوییس و اروگوئه نامزد برگزاری نخستین دورهٔ جام جهانی بودند. اما اروگوئه برای یکصدمین سالگرد استقلال آن کشور و با توجه به اینکه صاحب دو عنوان قهرمانی المپیک در سال‌های ۱۹۲۴ و ۱۹۲۸شده بود و بااعمال نفوذ ژول ریمه درحالیکه هیچ یک از شرایط را دارا نبود، به عنوان اولین میزبان این رویداد جهانی برگزیده شود. نبود ورزشگاه مناسب، مهمترین مشکل در راه میزبانی بود. مردم اروگوئه با بسیج عمومی، تمامی تلاش خود را نمودند تا ورزشگاهی عظیم در مونته‌ویدئو برپا نمایند. این ورزشگاه ۸۰ هزار نفری که با تلاش شبانه روزی مردم ساخته شد، توسط خوان اسکاسو طراحی شده بود و به مناسبت صدمین سالگرد استقلال اروگوئه، نام سنتناریو برآن نهاده شد. دیدار افتتاحیه در این ورزشگاه برگزار نشد، چون هنوز بتونهای آن خشک نشده بود. اسپانیا، هلند و ایتالیا در اعتراض به میزبانی اروگوئه از حضور در جام خودداری کردند. کشورهای شمال اروپا هم تمایلی برای شرکت از خود نشان ندادند. درنهایت، تنها ۱۳ کشور از ۴۱ عضو فیفا در مسابقات حضور یافتند . اروپا ۴ تیم ضعیف خود بلژیک، فرانسه، رومانی و یوگسلاویرا به دلیل مسافت و هزینهٔ سنگین به این مسابقه‌ها فرستاد. این چهار تیم توسط یک کشتی به نام کونته ورد عازم آمریکای جنوبی شدند و پس از سه هفته به سواحل اروگوئه رسیدند. نخستین گل جام جهانی توسط لورنت فرانسوی در دیدار آغازین بین فرانسه و مکزیک زده شد. از ۲۵ دیدار انجام شده هیچ بازی به تساوی نینجامید. پیروزی یوگسلاوی بر برزیل که یکی از امیدهای قهرمانی بود از شگفتی‌ها آن دوره از مسابقه‌ها شمرده شد تا خیال دیگر تیم‌ها آسوده شود. دیدار آرژانتین و شیلی آنقدر خشن بود تا پلیس پیش از پایان نیمهٔ نخست مجبور به مداخله گردید. گیلرمو استابیله مهاجم آرژانتینی در تنها چهار دیدار که در آن حضور داشت، ۸ گل به ثمر رساند. در فینال مسابقه‌ها بر اساس تعیین سکه، نیمهٔ یکم با توپ آرژانتینی‌ها و نیمهٔ دوم با توپ اروگوئه‌ی‌ها آغاز گردید که نیمهٔ یکم ۱ – ۲ به سود آرژانتین پایان یافت. در نیمهٔ دوم اروگوئه‌ی‌ها با توپ خود سه بار دروازهٔ آرژانتین را گشودند. یکصد هزار نفر بینندهٔ دیدار پایانی بودند. روز پس از دیدار پایانی آرژانتینی‌ها برای ناراحتی شکست به کنسولگری اروگوئه در بوئنوس‌آیرس یورش بردند.
 بازی‌ها به صورت لیگی برگزار می‌شد، هر تیم با تمام تیم‌های دیگر گروه خود بازی می‌کرد. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد.