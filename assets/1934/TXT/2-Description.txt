این دوره آغشته‌ترین جام به سیاست لقب گرفت. اروگوئه در اعتراض به رژیم فاشیستی ایتالیا در این دوره شرکت نکرد و برزیل و آرژانتین بهترین بازیکنان خود را به دلیل ترس از آسیب‌دیدگی در خانه نگاه داشتند. تیم ایتالیا علیرغم استفاده از چهار بازیکن بومی آرژانتینی به نام‌های ارسی، مونتی، فراری و گوایتا باز هم بهترین تیم جام نبود. اما در میان مردم در محیطی فاشیستی به خاطر تبلیغ برای موسولینی با کمک داوران به قهرمانی دست یافت. این تیم با یک سیستم فرادفاعی در این جام بازی می‌کرد. به گونه‌ای که در همهٔ دیدارهای برگزار شده تنها ۳ گل دریافت داشت اما شانس به ایتالیا تا دیدار پایانی لبخند زد. در یک‌چهارم پایانی دیدار نخست ایتالیا و اسپانیا مساوی به پایان رسید که درخشش زامورا دروازه‌بان اسپانیا سدی در برابر مهاجمان میزبان بود اما در بازی دوباره که به زد و خورد گرایید، هفت بازیکن دو تیم وادار به تعویض شدند و ایتالیا با خوش‌شانسی از معدود حمله‌های خود سود برد و به پیروزی رسید. در فینال گل یکم بازی توسط چکسلواکی از روی یک ضربهٔ کرنر زده شد اما تماشاچیان دو آتشهٔ ایتالیا پیش از مداخلهٔ پلیس به زمین ریختند و بازیکن چک را با تور سیمی بستند. هشت دقیقه بعد گل تساوی ایتالیا به گونه‌ای شگفت‌آور و شانسی وارد دروازهٔ چکسلواکی شد. تیم ایتالیا در این دیدار به شدت از سوی داور پشتیبانی می‌شد. گل پیروزی این تیم در برابر چکسلواکی در فینال جام جهانی به طور غیرقانونی در دقیقهٔ ۹۶ زده شد. بدین گونه در بیرون از ایتالیا، قهرمانی این تیم به طنز از ناتوانی داوری و آوانتاژ زمین نام برده شد. همهٔ تیم‌های شرکت‌کننده از قارهٔ آمریکا در یک‌هشتم پایانی شکست خورده و کنار رفتند. ۵۵۰۰۰ تماشاگر از بازی پایانی جام دیدن کردند.در دومین دورهٔ جام جهانی تیم‌های قاره‌های آمریکای جنوبی، آمریکای شمالی و اروپا شرکت کردند. برای نخستین بار تیمی از آفریقا نیز در این جام حضور یافت.بازی‌ها به گونهٔ تک‌حذفی برگزار گردید و هر تیمی که شکست می‌خورد از دور مسابقه‌ها کنار می‌رفت.