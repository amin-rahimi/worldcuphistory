انگلستان در جام جهانى ،1966 گام دیگرى به سمت موفقیت برداشت. قهرمانى تیم میزبان در خانه، موجب شد برخى حریفان احساس کنند مورد تبعیض واقع شده اند. 
16 تیم آفریقایى در اعتراض به قانون جدید فیفا که الزام داشت برنده دیدارهاى مقدماتى قاره آفریقا باید نماینده آسیا یا اقیانوسیه را شکست دهد تا به جام جهانى راه یابد، رقابت هاى هشتمین دوره را تحریم کردند. 
آفریقایى ها معتقد بودند رقابت در قاره خودشان براى صعود به جام جهانى کافى است. قانونى که سال 1964 وضع شده بود، 4 سال بعد به سود آفریقا تغییر یافت که در نتیجه 70 تیم در پیکارهاى مقدماتى شرکت کردند که رکورد دیگرى در نوع خود بود. 
فیفا تصمیم گرفت 10 تیم از اروپا، یک تیم از آسیا و یک تیم از آمریکاى شمالى و مرکزى در جام جهانى حضور یابند. 
یکى از اولین تیم هایى که به جام هشتم صعود کرد پرتغال بود که با چکسلواکى، فینالیست دوره قبل، همگروه بود. صعود تیم انگلستان به مرحله اصلى در حضور تماشاگران خودى و مقابل دوربین هاى شبکه بى.بى.سى کاملاً بدیهى بود. 
این تیم بدون دریافت حتى یک گل به مرحله یک چهارم نهایى راه یافت که در این مسیر مقابل اروگوئه بدون گل متوقف شد، مکزیک را 2 بر صفر شکست داد و فرانسه را با همین نتیجه مغلوب کرد، اما داغ ترین خبر رقابت هاى مرحله نخست، حذف مدافع قهرمانى یعنى برزیل بود. 
برزیل بعد از غلبه بر بلغارستان، مقابل مجارستان و سپس تیم شگفتى ساز پرتغال تن به شکست داد، در حالى که کارى از دست په له و هم تیمى هایش ساخته نبود. په له یک بار دیگر قربانى بازى فیزیکى و خشن مدافعان حریف شد. او در دیدار با بلغارستان مصدوم شد تا دیدار با مجارستان را از دست داده و دوباره مقابل پرتغال با برانکارد از زمین خارج شود. 
بازی‌ها به صورت لیگی برگزار می‌شد، هر تیم با تمام تیم‌های دیگر گروه خود بازی می‌کرد. برای هر برد ۲ امتیاز، برای تساوی ۱ امتیاز و برای باخت صفر امتیاز به تیم‌ها داده می‌شد. از هر گروه دو تیم بالا می‌آمد.